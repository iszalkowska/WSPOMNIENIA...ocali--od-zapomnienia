WSPOMNIENIA...ocali--od-zapomnienia
===================================
Mój kochany wcześniaczek
![MICHAŁ](http://nk.pl/#profile/30993854/gallery#!album=2&viewer=photo/28706125/14

##Dla Michasia....

Mój najukochańszy synku...minęło prawie 7 miesięcy od Twojego przyjścia na świat a ja obiecałam sobie, że ocalę od zapomnienia chwile, które choć ciągle napawają mnie strachem to powoli nabierają innego wyrazu.
Od początku starań o Ciebie los rzucał nam ogromne bale pod nogi, ale nie poddawaliśmy się bo czuliśmy, że nie tylko my czekamy na Twoje przyjście na świat. Kiedy w końcu  zobaczyłam dwie tak długo wyczekiwane magiczne kreseczki na teście ciążowym myślałam, że to sen, ale ten sen już wkrótce okazał się najpiękniejszą jawą Ta cudowna wiadomość potwierdzająca fakt, że zamieszkałeś w moim brzuszku dotarła do nas 1.05 podczas wizyty u lekarza. Byliśmy z tatusiem najszczęśliwszymi rodzicami na świecie. W tym samym czasie pojawiły się plamienia i tak mamusia musiała zakończyć przygodę z pracą i przeszła na zasłużony odpoczynek. Kolejne tygodnie mijały a ja czułam się dobrze... na tyle dobrze, że pojechaliśmy całą rodzinką do Chorwacji. 4 tys. km w dwie strony znieśliśmy bez żadnych komplikacji ale to niewątpliwie zasługa tatusia, który jest najlepszym kierowcą na świecie .
Pierwsze niepokojące symptomy zbliżających się kłopotów wystąpiły na początku października, kiedy to zaczęłam w strasznym tempie zatrzymywać wodę, pojawiły się oznaki niedoczynności tarczycy, cukrzycy ciążowej i nadciśnienia indukowanego ciążą. 8 października ze względu na zły stan zdrowia, który spowodował jednocześnie zahamowanie twojego wzrostu wewnątrz macicy mama została skierowana na oddział patologii do ACK na ul. Kliniczną. Tam po szczegółowych badaniach okazało się, że szanse na donoszenie Cię chociażby do końca 7 mc są bardzo nikłe...strach, który towarzyszył mi wtedy można porównać jedynie z tym który towarzyszył Twoim przedwczesnym narodzinom. Po tygodniowym pobycie w domu znów na sygnale wylądowaliśmy na Klinicznej. Czułam, że coś jest nie tak, że słabo reagujesz na głaskanie brzuszka, że tracisz siły i właściwie przestałeś się ruszać. Te spostrzeżenia potwierdziły się podczas badania KTG, ale to był przecież dopiero 29 ciąży...za wcześnie, wszystko krzyczało za wcześnie...lekarze cicho wymieniali uwagi, ale ja wiedziałam, że zagrożenie jest ogromne...modliłam się, żebyś był silny, żebyś wytrzymał, nie wiem ile... kilka dni, godzin a później minut...Od wtorku (21.10) dostawałam deksawent steryd, który miał spowodować rozwój pęcherzyków płucnych..3 dawki które miały ułatwić Ci oddychanie po przyjściu na świat. Środa kolejna dawka, ostatnia w czwartek rano, wyniki KTG coraz gorsze....wieczorem około godz. 22.00 są już tak złe, że Pani dr Świątkowska nie pozostawia mi żadnych złudzeń....mam 10 minut na podjęcie decyzji o cc bo w każdej chwili grozi Ci zamartwica wewnątrzmaciczna, przy czym pani dr bez żadnego skrępowania, bez nadziei w głosie po raz kolejny odbiera mi złudzenia...masz 5% szansy na to żeby urodzić się żywy...5%, 5%,5%...to niemożliwe, moje serce pęka po raz kolejny, tatuś jest blady ale trzyma się dzielnie...widzę jego smutne oczy, ale mój smutek sięga zenitu. Pani dr krzyczy na mnie, że mam się uspokoić, przestać płakać, bo ciśnienie które i tak już spowodowało nieodwracalne zmiany w Twoim życiu płodowym może doprowadzić do wylewu...biorę się w garść, cała się trzęsę...sala operacyjna, cisza, brzęk narzędzi, obcy ludzie w maskach i pielęgniarka, która trzyma mnie przez cały zabieg za rękę. Tyle myśli kłębi się w mojej głowie, tyle pytań...słyszę jak pani dr rozmawia z towarzysząca jej stażystką...i nagle (22.50) usłyszałam głośny płacz. Pierwsza myśl jaka przyszła mi wtedy do głowy: kto to płacze, przecież ty masz nie rozwinięta płucka, jesteś za malutki, za słaby...  zobaczyłam Twój malutki łebek pokryty czarnymi włoskami...To niemożliwe, nieprawdopodobne...słyszałam jak płakałeś obok w sali na której zespół z OIOM neonatologicznego z prędkością światła badał wszystkie twoje parametry życiowe. Pierwsze słowa na twój temat: proszę pani synek jak na 29 tygodniowego wcześniaczka radzi sobie świetnie ...były najcudowniejszymi słowami jakie usłyszałam  w  życiu. Słyszałam jak Twój inkubatorek, nowy domek pędził na OIOM. Kiedy jechałam na salę pooperacyjną, widziałam tatusia jak rozmawia z panią dr, był spokojny, mówił że cię widział, że wszystko jest w porządku i że zaraz znowu do ciebie pójdzie....Czekałam na pierwsze wiadomości, nie mogłam się poruszać, nogi miałam jak z waty bo znieczulenie ciągle działało... tata przyszedł i przyniósł mi przepiękny prezent...twoje pierwsze zdjęcia...
Tatuś powiedział, że jesteś bardzo, bardzo malutki, masz 42 cm i ważysz 1000 g...śpisz w inkubatorku i nie wymagasz na razie wspomagania oddechowego. Ta noc była najdłuższą nocą w moim życiu, brak wiadomości i ten paniczny lęk, że coś ci się stanie, że cię nigdy więcej nie zobaczę, nie przytulę nie powiem jak bardzo cię kocham.  Pani pielęgniarka czuwa....co parę minut sprawdza czy zasnęłam i uspokaja słowami: brak wiadomości to dobra wiadomość, ale jestem czujna, nie śpię, czekam, może ktoś przyjdzie , powie jak się czujesz....niestety muszę czekać do rana aż przyjdzie tata....ale on się nie spieszy!!!  Telefon wibruje całą noc na stoliku przy moim szpitalnym łóżku, dziesiątki ciepłych słów, gratulacji zapewnień o modlitwie. I moje kochane forumowe koleżanki, Sylwia, LILI, Paty, Enex, Inka nie pozwalają mi zapomnieć, że nie jestem sama, że też czuwają i otaczają nas swoją modlitwą. Kiedy dowiaduję się dlaczego tatuś tak długo nie przyjeżdżał jestem przerażona. Babcia Krysia, która jest z nami od początku października, dba o to aby nasz dom ciągle był naszym domem i żeby niebo nie spadło nam na głowę w tym tak ciężkim dla nas czasie, bardzo źle poczuła się w nocy po twoich narodzinach...najukochańsza mamusia...tyle stresów, strachu o nas przyprawiło ją prawie o zawał serca  Tatuś nie spał, jeździł do apteki po lekki i był w pogotowiu aby zawieźć babcię do szpitala. Rano czuła się już lepiej na tyle dobrze żeby przyjechać do nas do szpitala .
 Wiedziałam, że zaraz cię zobaczę, że tata zaprowadzi a raczej zawiezie mnie do ciebie....Boże jaki jesteś malutki, śliczny i taki dzielny. Nad ranem pojawiły się problemy z oddychaniem więc zostałeś podłączony do urządzenia o nazwie CPAP, które pompuje przez twój nosek powietrze do płucek, ale radzisz sobie dobrze, chociaż pan dr Thrun który jest twoim lekarzem prowadzącym chłodno i rzeczowo informuje nas o zagrożeniach i prosi o cierpliwość i wyrozumiałość.
Jestem z tobą każdego dnia, to takie niesprawiedliwe...inne mamy tulą swoje dzieci a ja patrzę przez tą szklaną szybkę na twoje wątłe ciałko, klateczkę unoszącą się do góry i zapadającą się głęboko w dół...mój kochany aniołku. Nie chcesz jeść, pan dr sugeruje zamartwicę jelit, ale uspokaja, że może to przejściowa niedyspozycja. Moje mleko idzie na razie w odstawkę, mocno po nim ulewasz...oszczędzamy jelita...masz włączone żywienie pozajelitowe. W domku wszyscy trzymają się dzielnie, wszystko toczy się jakby dawnym rytmem, ale ja wiem że nie jest tak samo, nie czuję radości, jestem przerażona tą niepewnością i bezradnością i chociaż staram się być silna dla ciebie , Maciusia, taty, mamy...to takie trudne. Te godziny spędzone przy Tobie dają mi ogromną siłę, modlę się godzinami...wiem, że dobry Bóg, Matka Boska i ojciec PIO którego proszę o wstawiennictwo nie pozwolą aby stała ci się krzywda. Najgorsze są wieczory kiedy wracam do domu...nie czuję zmęczenia tylko przerażającą tęsknotę i niepewność czy zobaczę cię jutro, czy pan dr przekaże mi dobre czy złe wiadomości. Nie wiem jak bym przetrwała te n czas bez mamy...moich chłopców.
31.10 pani Sylwia , fantastyczna położna z OIOM pozwala mi Cię przytulić...jestem przerażona a jednocześnie czuję jakby fala szczęścia zalała całe moje ciało...łzy lecą mi po policzkach...jesteś jak kurczaczek...malutki, chudziutki, trudno cię utrzymać bo twoje ciałko składa się nienaturalnie do środka...oddychasz spokojnie...pulsoksymetr pokazuje twoje parametry życiowe: saturację, akcję serca...chyba jesteś szczęśliwy, bo ziewasz i przytulasz swój policzek mocno do mojej piersi...
Nigdy nie zapomnę tej chwili....biegnę schodami w dół żeby powiedzieć o tym  babci (która cierpliwie towarzyszy mi każdego dnia, wysiadując na szpitalnych korytarzach i chociaż nie może Cię zobaczyć chce być blisko Ciebie...jak my synku odwdzięczymy się jej za to wszystko ). 
Dni powoli mijają, dłużą się jakby czas zatrzymywał się na chwilę...nie przybierasz na wadze, spadasz do 1100 g, nie tolerujesz jedzonka, wyniki CRP podwyższają się....ale po 3 dniach wracają do normy. Nie jesteśmy tu sami. Na przeciwko leży Agniesia, urodziła się w 25 tc i ważyła 550 g. Jej mama Basia staje się z dnia na dzień coraz bliższą mi osobą. Razem cieszymy się waszymi postępami i płaczemy kiedy dzieje się coś złego. To bardzo dzielna i niesamowicie silna kobieta...Cieszę się, że dane było mi ją poznać.
1.11 po raz pierwszy na dłuższy czas poza chwilami kiedy cię kangurkuję jesteś poza inkubatorkiem, bacznie śledzę każdy ruch położnej która kąpię cię w zlewie...
Lubię patrzeć kiedy pan dr Thrun bada cię na codziennym obchodzie. Robi to delikatnie, witając się
z  tobą serdecznie. Za każdym razem podziwia twoje duże stopy i powtarza, że będziesz kiedyś taki duży jak tata...Boże kiedy to będzie synku?????

10.11 przenoszą cię na salę poojomową nr 2... jestem przerażona a przecież powinnam się cieszyć...słyszę po raz kolejny, że stąd nie wraca się już na OIOM tylko wychodzi do domu. Dom i Ty te dwa słowa wydają mi się brzmieć tak nieprawdopodobnie, ale wiem , że kiedyś ten moment nastąpi i , że nie rozstaniemy się już ani na chwilę...
16.11 pani Justyna karmi cię po raz pierwszy butelką , tolerujesz już moje mleczko i chociaż  pijesz go malutko to jestem taka szczęśliwa!!!!!
Tego samego dnia zostajemy przeniesieni na oddział noworodków izolacyjnych (piętro niżej). Nie odczuwam radości tylko dziwne napięcie...wiem, że to kolejny etap, ale ty jesteś wciąż taki malutki a do OIOM jest kawałek, boję się...i słusznie. 18.11 pani położna pozwala Maciusiowi i dziadkowi Zdzisiowi zobaczyć cię na chwilę. Cieszę się, że Maciuś wreszcie cię pozna, że będzie wiedział gdzie spędzam całe dnie, dlaczego nie ma mnie przy nim...nie wiem czego spodziewać się po tym spotkaniu...jestem ciekawa jak Maciuś zareaguje na twój widok...Maciuś jest przejęty, nie może się nadziwić, że jesteś taki malutki, delikatnie głaszcze twoją rączkę, boi się, że zrobi ci krzywdę. Kiedy wychodzimy zwija rączki w pięści żeby odwzorować wielkość twojej główki, jest tak przejęty, że łzy same napływają mi do oczu. Mój najdroższy synek, jeszcze niedawno był dla mnie taki malutki a teraz wydaje się przy tobie taki duży...
Tatuś dużo pracuje, odwiedza cię wieczorkami, nie może robić tego zbyt często bo jest jedną, wielką chodzącą bakterią , jest najcudowniejszym mężem i tatusiem jakiego można sobie wyobrazić, poza moim oczywiście ...przekonasz się o tym już niedługo. Maciuś już posegregował klocki lego... te większe są dla ciebie...rysuje dla ciebie rysunki i czeka...czeka...jest taki dzielny i mądry...kochany chłopczyk.
19.11, przyjeżdżam rano ...i czuję, że coś jest nie tak, nie potrafię tego wyjaśnić, ale moje serce wie, dzieje się coś niedobrego, dlaczego nikt tego nie widzi????????? Pani pielęgniarka patrzy na mnie dziwnie...mówię, że za długo śpisz...że zawsze czekasz kiedy przyjadę  i kiedy Cię nakarmię. Wpatruję się bacznie w twoje ciałko...mija godzina, dwie...zaczyna spadać akcja serca po kilku minutach pogarsza się saturacja...proszę o wezwanie lekarza. Pan dr zleca badania a ja jadę odebrać Maciusia ze szkoły...dzwonię, wyniki są złe, CRP powyżej 100...i parametry życiowe też się pogarszają...wracam szybko do szpitala,  tata przyjeżdża zaraz po mnie. Masz już podłączony tlen, jesteś szary i wyglądasz bardzo, bardzo źle. Pielęgniarka stoi przy twoim inkubatorku i przy każdym spadku saturacji i akcji serca potrząsa twoim małym ciałkiem...ryczę...te momenty powtarzają się coraz częściej...kiedy przychodzi moment w którym tata musi ci już samodzielnie pobudzać serduszko do pracy widzę strach w jego oczach...każe natychmiast zabrać cię na OIOM. Wracamy tam a przecież mieliśmy już nigdy tu nie gościć. Pan dr podłącza cię do respiratora...Boże co się dzieje, przecież było już dobrze, stabilnie,  mieliśmy się tylko podtuczyć i czekać cierpliwie na osiągnięcie właściwej wagi. Ten widok na zawsze pozostawi ślad w moim sercu...twoje malutkie ciałko, rurka w buzi i ta przerażająca diagnoza: ostra posocznica-sepsa, jeżeli synek nie zareaguje na antybiotyki w ciągu nocy...umrze. Płaczę bezgłośnie...siedzę przy tobie, modlę się ale nie wiem jakimi słowami, bluzkę mam zalaną od łez, wyglądam tak jak bym wpadła pod rynnę, nie dbam o to. Pan dr siedzi tuż obok...grobowa cisza...panie pielęgniarki krzątają się cichutko przy tobie i patrzą na mnie z politowaniem...wiem ile zależy od tej nocy...musisz walczyć synku...to taka nierówna walka, ale musisz walczyć...jesteś dla nas wszystkim. Nie pogodzę się  z tym, że mogę cię stracić, walcz kochanie!!!! Rano jest lepiej pan dr powoli zmniejsza liczbę sztucznych oddechów i tylko to mówi mi, że jest lepiej bo po tobie tego nie widać. Po południu otwierasz oczka, przeciągasz się jakbyś obudził się z głębokiego snu...
Cieszymy się każda kolejną godziną, nadzieja znów dodaje mi skrzydeł...wszyscy dookoła powtarzają jak blisko byłeś od tego by przekroczyć próg z za którego nie ma już powrotu...CRP powoli spada a ty wyglądasz coraz lepiej. Morfologia jednak nie wygląda dobrze i pan dr decyduje się na przetoczenie krwi.
I znowu przechodzimy na salę poojomową nr 2...dni powoli mijają. 8.12 pan dr decyduje o tym aby przenieść cię z inkubatora do łóżeczka...to wielka chwila...radzisz sobie świetnie...Twoje malutkie ciałko zdążyło się przyzwyczaić do zmiany temperatury dzięki godzinom spędzonym na mojej piersi...te piękne chwile kiedy byliśmy tylko dla siebie. Wyglądasz prześlicznie, twoje pierwsze ubranka są w rozmiarze 46 .
I znowu tą samą ścieżką wędrujemy na noworodki izolacyjne...nie mam zaufania do tego miejsca, ale nie mamy wyboru...wcześniaczki rodzą się każdego dnia a miejsc na OIOM brakuje. Pan dr zaczyna powoli sugerować, że może na święta będziemy już w domku ze swoim Jezuskiem....to będą najcudowniejsze święta synku ...Pan dr zleca wszystkie badania, ale morfologia znowu się pogarsza i konieczne jest kolejne przetoczenie krwi...dwa dni czekamy na nowe wyniki są dobre i słyszymy wreszcie po prawie 2 mc oczekiwania wiadomość, że możemy cię zabrać do domku. 
Jest 19.12.2008, to najpiękniejszy dzień synku dla nas wszystkich...Wieziemy cię do domku jak małe jajeczko, tatuś jedzie powolutku a ty od razu zasypiasz. Babcia Krysia i dziadek Boguś są już w drodze, nie mogą się doczekać kiedy cię zobaczą... Maciuś „szaleje”, nie wierzy, że jesteś już  z nami ....na zawsze.

                                               Twoja kochająca Cię do granic możliwości mama...

.
